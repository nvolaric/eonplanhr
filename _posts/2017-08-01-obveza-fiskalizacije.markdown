---
layout: post
title:  "Obveza fiskalizacije u prometu gotovinom od 1. srpnja 2017."
date:   2017-08-01 08:59:16 +0200
---

Zakon o fiskalizaciji u prometu gotovinom (Nar. nov., br. 133/12. i 115/17., dalje: Zakon o fiskalizaciji) na snazi je još od 1. siječnja 2013. Međutim dio izmjena koje su objavljene u Nar. nov., br. 115/16. primjenjuju se od 1. siječnja 2017., dok ostale izmjene stupaju na snagu 1. srpnja 2017.

Obveznik fiskalizacije, prema čl. 3. Zakona o fiskalizaciji je:

1. Fizička osoba obveznik poreza na dohodak po osnovi samostalne djelatnosti prema odredbama zakona kojim se uređuje porez na dohodak, te
2. Pravna i fizička osoba koja se smatra obveznikom poreza na dobit prema zakonu kojim se uređuje porez na dobit za sve djelatnosti za koje je, prema odredbama posebnih propisa, obveznik izdavanja računa za isporuku dobra ili obavljene usluge.

Ali, obveznici fiskalizacije računa (koji trebaju fiskalizirati račune putem naplatnih uređaja – JIR, ZKI) **su samo oni koji račune naplaćuju u gotovini** (novčanice, kovanice, ček, kartice).

Novost je da se obveza fiskalizacije računa putem naplatnih uređaja od 1. srpnja 2017. odnosi na sve obveznike koji račune naplaćuju u gotovini, a u toj skupini su od navedenog datuma i samostalne djelatnosti - paušalisti, slobodna zanimanja i dr. koji su prije izdavali i račune putem  uvezane knjige račune i na taj način provodili fiskalizaciju.

**Svi navedeni obveznici koji naplaćuju račune u gotovini trebaju od 1. srpnja 2017. godine osigurati sljedeće:** 

1. Interni akt o fiskalizaciji (poduzetnik ga ima u svom poslovnom prostoru i nikome ga ne dostavlja)
2. Odluku o visini blagajničkog maksimuma (ovisno o veličini poduzetnika prema Zakonu o poticanju razvoja malog gospodarstva)
3. Sadržaj računa prema odredbama Zakona o fiskalizaciji (broj računa sastoji se od tri dijela…)
4. PU treba dostaviti podatak o proizvođaču i/ili  održavatelju programskog rješenja
5. PU treba dostaviti podatak o poslovnim prostorima
6. Obavijest o obvezi izdavanja računa i obvezi kupca da isti uzme i zadrži
7. Ovjeriti kod PU uvezanu knjigu računa (koja se koristi samo kada je riječ o kvaru elektroničkog naplatnog uređaja). Obveznici koji već imaju ovjerenu knjigu, nastavljaju ju i dalje koristiti u opisanom slučaju
8. Nabaviti naplatni uređaj (blagajna), digitalni certifikat i Internet vezu.

Obveznici fiskalizacije koji su i do sada fiskalizrali račune putem naplatnog uređaja trebaju unijeti promjene podataka putem sustava ePorezna, a aplikacija će, kako doznajemo, biti dostupna ovih dana. To se posebno odnosi na prijavu svih poslovnih prostora (rok je do 31. srpnja 2017.) kao i podatak o proizvođaču i/ili  održavatelju programskog rješenja. Ostali koji trebaju početi fiskalizirati račune putem naplatnog uređaja od 1. srpnja 2017. trebaju putem aplikacije ePorezna prijaviti sve podatke do navedenog datuma.

 Međutim, obveznici koji nemaju certifikat za pristup ePorezne predaju Obrazac prijave podataka u sustavu fiskalizacije u  papirnatom obliku nadležnoj ispostavi PU. Referent će unijeti podatke za te obveznike fiskalizacije.

**Napominjemo da se navedene obveze NE odnose na poduzetnike koji račune naplaćuju na transakcijski račun.**